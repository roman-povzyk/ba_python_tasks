Низка ваттів і лагун тягнеться приблизно на 500 км від Ден-Гелдеру на південному заході (Нідерланди) до селища Скаллінген (поблизу Есб'єргу) на північному сході (Данія). Займає площу близько 10 тис. км?. Включає затоки (лагунного типу) Ваддензе (північна частина колишньої бухти Зейдер-Зе)[3], Лауверсзе, естуарії річок Емс (бухта Долларт), Везера, Ельби, бухту Ядебузен і частина Хельголандської бухти. Відокремлено від основної акваторії Північного моря пасмом Фризьких (Ваттових) островів. У Хельголандській бухті роль бар'єрних виконують острови Альті-Меллум, Шархерн і Тріше.

Найбільша з акваторій, складових Ваттового моря, — затока Ваддензе (нід. Waddenzee), розташована між узбережжям Нідерландів і Західно-Фризькими островами. Відокремлено від озера Ейсселмер греблею Афслейтдейк. Включає ватти Фризький Ватт (Friese Wad) і Гронінгенський Ватт (Groninger Wad).

Ваттове узбережжя Північного моря в основному сформувалося у X—XIV століттях, після того як торф'яні відкладення, раніше відокремлені від океану піщаними дюнами (сьогоденні Фризькі острови), були зруйновані і змиті в результаті штормових нагонів води (див. Список повеней в Нідерландах).

Двічі на день море осушується відпливом і наповнюється під час припливу, представляючи собою типову літоральну зону. Має значні запаси природного газу. Острови та узбережжя моря оточені літоральними пляжами, під час відпливу вкритими мулом (так званим «ваттом»), та є дуже важливим місцем притулку численних представників тваринного світу, зокрема птахів, для захисту яких тут діє три національних парки. Також на узбережжі моря та островах всіх трьох країн знаходиться багато важливих туристичних центрів.